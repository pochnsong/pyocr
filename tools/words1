九成宮醴泉銘秘書監檢校侍中钜鹿郡公臣魏徵奉敕撰維貞觀六年孟夏之月皇帝避暑乎九成之宮此則隨之仁壽宮也冠山抗殿絕壑為池跨水架楹分岩聳阙高閣周建長廊四起棟宇膠葛台榭參差仰視則迢遞百尋下臨則峥嵘千仞珠璧交映金碧相晖照灼雲霞蔽虧日月觀其移山回澗窮泰極侈以人從欲良足深尤至于炎景流金無郁蒸之氣微風徐動有淒清之涼信安體之佳所誠養神之勝地漢之甘泉不能尚也皇帝爰在弱冠經營四方逮乎立年撫臨億兆始以武功壹海內終以文德懷遠人東越青丘南逾丹儌皆獻琛奉贽重譯來王西暨輪台北拒玄阙並地列州縣人充編戶氣淑年和迩安遠肅群生鹹遂靈贶畢臻雖藉二儀之功終資一人之慮遺身利物栉風沐雨百姓為心憂勞成疾同堯肌之如臘甚禹足之胼胝針石屢加腠理猶滯爰居京室每弊炎暑群下請建離宮庶可怡神養性聖上愛一夫之力惜十家之産深閉固拒未肯俯從以為隨氏舊宮營于曩代棄之則可惜毀之則重勞事貴因循何必改作于是斫雕為樸損之又損去其泰甚葺其頹壞雜丹墀以沙礫間粉壁以塗泥玉砌接于土階茅茨續于瓊室仰觀壯麗可作鑒于既往俯察卑儉足垂訓于後昆此所謂至人無為大聖不作彼竭其力我享其功者也然昔之池沼鹹引谷澗宮城之內本乏水源求而無之在乎一物既非人力所致聖心懷之不忘粵以四月甲申朔旬有六日己亥上及中宮曆覽台觀閑步西城之陰躊躇高閣之下俯察厥土微覺有潤因而以杖導之有泉隨而湧出乃承以石檻引為一渠其清若鏡味甘如醴南注丹霄之右東流度于雙阙貫穿青瑣萦帶紫房激揚清波滌蕩瑕穢可以導養正性可以澄瑩心神鑒映群形潤生萬物同湛恩之不竭將玄澤于常流匪唯乾象之精蓋亦坤靈之寶謹案禮緯雲王者刑殺當罪賞錫當功得禮之宜則醴泉出于阙庭鹖冠子曰聖人之德上及太清下及太甯中及萬靈則醴泉出瑞應圖曰王者純和飲食不貢獻則醴泉出飲之令人壽東觀漢記曰光武中元元年醴泉出京師飲之者痼疾皆愈然則神物之來寔扶明聖既可蠲茲沈痼又將延彼遐齡是以百辟卿士相趨動色我後固懷撝挹推而弗有雖休勿休不徒聞于往昔以祥為懼實取驗于當今斯乃上帝玄符天子令德豈臣之末學所能丕顯但職在記言屬茲書事不可使國之盛美有遺典策敢陳實錄爰勒斯銘 其詞曰 唯皇撫運奄壹寰宇千載膺期萬物斯睹功高大舜勤深伯禹絕後光前登三邁五握機蹈矩乃聖乃神武克禍亂文懷遠人書契未紀開辟不臣冠冕並襲琛贽鹹陳大道無名上德不德玄功潛運幾深莫測鑿井而飲耕田而食靡謝天功安知帝力上天之載無臭無聲萬類資始品物流形隨感變質應德效靈介焉如響赫赫明明雜沓景福葳蕤繁祉雲氏龍官龜圖鳳紀日含五色烏呈三趾頌不辍工筆無停史上善降祥上智斯悅流謙潤下潺湲皎潔萍旨醴甘冰凝鏡澈用之日新拒之無竭道隨時泰慶與泉流我後夕惕雖梧桐休弗休居崇茅宇樂不般遊黃屋非貴天下為憂人玩其華我取其實還淳反本代文以質居高思墜持滿戒溢念茲在茲永保貞吉兼太子率更令勃海男臣歐陽詢奉敕書
